---
layout: post
title: L'archivio Nazionale del materiale didattico libero
categories: [news]
tags: [news]
lang: it
ref: new
---

Attualmente l’archivio nazionale delle “O.E.R.” o “Open Education Resources“ 
(secondo la nota definizione di UNESCO), ossia del materiale didattico libero
(prevalentemente in lingua italiana) è allocato su una macchina del Politecnico
di Torino (ISIAD - Infrastrutture Servizi Informatici e Amministrazione
Digitale).  

Esso è liberamente consultabile all’indirizzo: "openeduarchive.polito.it" 

In questo momento quell’archivio contiene circa 2000
“learning object” o unità didattiche (libri o capitoli di libro, videolezioni
o videoconferenze, MOOC (“Massive Open Online Courseware”), software didattico
e un ambiente interattivo per l’insegnamento della programmazione in linguaggio
Python). 

Comunque, tutti gli interessati -studiosi o insegnanti o anche allievi
volontari- potranno contribuire all’arricchimento dell’archivio procedendo come
poco oltre indicato.  

Attualmente è possibile effettuare ricerche per parole chiave oppure per 
disciplina scientifica e/o classe di insegnamento.  Una
parola chiave può essere il nome di un autore (esempio: “Mezzalama”), il nome
di una disciplina scientifica (esempio: “Scienze”), il nome di una classe di
insegnamento (esempio: “Scuola Secondaria di secondo grado”). Attualmente le
discipline disponibili sono: 

* Arte,
* Biologia, 
* Chimica, 
* Economia, 
* Elettronica,
* Etica, 
* Fisica, 
* Geografia, 
* Informatica, 
* Lingue e Letteratura, 
* Matematica,
* Scienze, 
* Società, 
* Sociologia, 
* Storia.  

Le classi di insegnamento sono: 

* Scuola Primaria, 
* Scuola secondaria di primo grado, 
* Scuola secondaria di secondo grado,
* Scuola ospedaliera, 
* Università, 
* Divulgazione.  

Inoltre, sono stati inseriti nell’archivio alcuni “tag” o nomi di specifici
argomenti che potranno essere usati come le altre parole chiave.  Il risultato
di una ricerca sarà sintetizzato in una linea come la seguente: 
titolo = esercitarsi con Python;
autore = Sophia Danesino; 
argomento = informatica; 
classe = Scuola secondaria di primo grado; 
tipo = PDF; 
azione = scarica. 

Si potrà di seguito ottenere una breve descrizione dell’unità selezionata. 
In prospettiva, questo campo conterrà anche la valutazione di un esperto.  

In questo momento si sta lavorando per attribuire ad ogni area scientifica uno o 
più responsabili che avranno il
compito di valutare rapidamente il materiale didattico proposto e di caricarlo
sull’archivio se ritenuto utile. L’elenco dei responsabili di area e dei loro
indirizzi sarà pubblicato nell’arco di un paio di mesi. Provvisoriamente,
nell’attesa del completamento del lavoro di identificazione dei responsabili di
area scientifica, chiunque voglia proporre un nuovo oggetto didattico potrà
inviarlo a Angelo Raffaele Meo (meo@polito.it) oppure a Mario Scovazzi
(mario.scovazzi@libero.it), insieme a un messaggio di approvazione di quel
prodotto dell’autore se diverso dal proponente. 

Lo stesso autore potrà
specificare la licenza “Creative Commons” adottata; in assenza di tale
specificazione il materiale sarà considerato assolutamente libero. I due
destinatari trasmetteranno il materiale ricevuto ad un valutatore competente
e dopo l’approvazione  caricheranno il materiale proposto sull’archivio. 

Agli stessi due indirizzi chiunque potrà inviare suggerimenti sulla lista delle aree
scientifiche e dei temi didattici proposti. Saranno particolarmente gradite le
autocandidature a responsabile di area scientifica. 

Invece suggerimenti sulle funzionalità del software di gestione dell’archivio
potranno essere inviati a Leonardo Favario (fare@polito.it), che ha coordinato
il lavoro per l'ideazione e la realizzazione del codice sorgente degli
applicativi.

